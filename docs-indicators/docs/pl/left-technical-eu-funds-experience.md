## Zdolność techniczna lub zawodowa – wymóg wykazania wykonanych zamówień wspófinansowanych ze środków Unii Europejskiej

**Nazwa angielska zaadaptowanego wskaźnika**: Technical capacity – requirement of experience in performing contracts co-financed by the EU

**Nazwa angielska oryginalnego wskaźnika**: Technical capacity – requirement of references co-financed by the EU (2.2.1.20)

**One-liner:** Zamawiający wymaga, by wykonawcy wykazali się wiedzą i doświadczeniem nabytym przy wykonywaniu zamówień współfinansowanych ze środków UE

### Opis rozszerzony 

Warunek wiedzy i doświadczenia – stanowiący obecnie element warunku zdolności technicznej lub zawodowej – został już scharakteryzowany w opisach innych wskaźników (por. np. wskaźniki „Zdolność techniczna lub zawodowa – wartość wykonanych wcześniej zamówień jest większa od wartości zamówienia" oraz „Zdolność techniczna lub zawodowa – nieprawidłowy okres badania wiedzy i doświadczenia wykonawcy”).

Zamawiający budując warunek wiedzy i doświadczenia wykazują tendencję do wymagania od wykonawców, by wykonane przez nich i wykazane w „historii" firmy dostawy, usługi lub roboty budowlane były jak najbardziej podobne (charakterem, zakresem, wartością itd.) do przedmiotu zamówienia. Jest to do pewnego stopnia zrozumiałe: wykonawca doświadczony w dostawach samochodów niekoniecznie poradzi sobie z dostawą komputerów, doświadczenie w budowie budynków mieszkalnych lub biurowych nie daje rękojmi należytego wykonania krytej pływalni, mostu, czy linii kolejowej.

Niekiedy jednak oczekiwania zamawiającego są zbyt zbliżone do przedmiotu zamówienia – zamawiający prowadzący postępowanie na remont trzykilometrowego odcinka drogi nie powinien wymagać doświadczenia w remontach trzykilometrowych odcinków dróg, chyba że wykaże, iż remont odcinka o akurat takiej długości stanowi specyficzny rodzaj roboty budowlanej i wymaga od wykonawców innych umiejętności, niż remonty krótszych (np. dwukilometrowych) odcinków. Taki wymóg może zostać uznany za nadmierny.

Podobną konkluzję można odnieść do wymogu uzyskania doświadczenia przy realizacji zamówień współfinansowanych ze środków Unii Europejskiej. Oczywiście w niektórych przypadkach tak postawiony warunek będzie uzasadniony, jednak istnieje duże prawdopodobieństwo, że zamawiający naruszył obowiązek opisania warunku w sposób proporcjonalny do przedmiotu zamówienia i ograniczył przez to konkurencyjność postępowania – zmierza bowiem do wyeliminowania z postępowania wykonawców, którzy wprawdzie wykonali określone dostawy, usługi lub roboty budowlane, lecz zamówienia te nie były współfinansowane przez UE.


### Opis techniczno-prawny

#### TED2004

III.2.3. („kwalifikacje techniczne"/ "technical capacity”) – w opisie pojawia się wyrażenie „Unia Europejska”, „środki unijne” (w różnych przypadkach, nie tylko w mianowniku) lub skrót UE.

#### TED2014

III.1.3. („zdolność techniczna i kwalifikacje zawodowe"/ "technical and professional ability”) – w opisie pojawia się wyrażenie „Unia Europejska”, „środki unijne” (w różnych przypadkach, nie tylko w mianowniku) lub skrót UE.

#### BZP2013

III.3.2. („wiedza i doświadczenie") – w opisie pojawia się wyrażenie „Unia Europejska”, „środki unijne” (w różnych przypadkach, nie tylko w mianowniku) lub skrót UE.

#### BZP2016

III.1.3. („zdolność techniczna lub zawodowa") – w opisie pojawia się wyrażenie „Unia Europejska”, „środki unijne” (w różnych przypadkach, nie tylko w mianowniku) lub skrót UE

### Umocowanie prawne

W postępowaniach wszczętych przed 28.07.2016 r. takie działanie zamawiającego mogło stanowić naruszenia art. 22 ust 5 PZP. Od 28 lipca jest to naruszenie art. 22 ust 1a PZP oraz art. 22d ust 1 PZP.
