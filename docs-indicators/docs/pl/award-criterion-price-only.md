## Cena jako jedyne kryterium oceny ofert

**Nazwa angielska zaadaptowanego wskaźnika**: Price as a sole award criterion

**Nazwa angielska oryginalnego wskaźnika**: Award criterion – definition is incomplete (no constituent factor or at least 2 constituent factors; basically no method defined) – 2.2.1.27

**One-liner:** Zamawiajacy stosuje tylko jedno kryterium oceny ofert - cenę

### Opis rozszerzony 

Oferty złożone w postępowaniu są oceniane według kryteriów określonych przez zamawiającego w ogłoszeniu o zamówieniu. Dobór kryteriów stanowi zawsze decyzję zamawiającego, aczkolwiek Prawo zamówień publicznych zawiera pewne ograniczenia w tym zakresie. Obecnie (od 28 lipca 2016 r.) obowiązujące przepisy jako zasadę przyjmują stosowanie co najmniej dwóch kryteriów, przy czym waga kryterium obowiązkowego (tj. ceny) nie może przekraczać 60%. Ustawodawca dopuszcza jednak możliwość odejścia od tej reguły i ustanowienia ceny jako jedynego kryterium oceny ofert, nakładając na zamawiającego pewne obowiązki (umieszczenie określonych informacji w protokole postępowania). Mimo to, postępowania, w których jedynym kryterium oceny ofert jest cena będą oznaczone czerwoną flagą. W takich postępowaniach wykonawcy często oferują ceny na granicy opłacalności przedsięwzięcia (lub nawet poniżej tej granicy). W konsekwencji na etapie realizacji wykonawca będzie nakłaniał zamawiającego do złagodzenia wymogów wykonania zamówienia (w celu obniżenia kosztów) lub do zmiany umowy w zakresie ceny (w celu podwyższenia wynagrodzenia). To rodzi ryzyko korupcji.

Jest to zmodyfikowana wersja wskaźnika "Award criterion – definition is incomplete (no constituent factor or at least 2 constituent factors; basically no method defined) – 2.2.1.27". Użyteczność wskaźnika w oryginalnej wersji byłaby bardzo ograniczona – oznaczałby on *de facto* wszystkie postępowania, ponieważ ogłoszenia o zamówieniu nie zawierają informacji o metodzie stosowania poszczególnych kryteriów. Ponadto w Polsce dominują postępowania, w których zamawiający stosują tylko dwa kryteria, co jest efektem wcześniejszej praktyki oceny ofert wyłącznie pod kątem ceny. Zamawiający w najprostszy możliwy sposób wywiązują się z obowiązku stosowania kryteriów pozacenowych: wprowadzają tylko jedno takie kryterium. Najprawdopodobniej ta praktyka będzie podlegać zmianie i z czasem wskaźnik można zmodyfikować w taki sposób, aby oznaczał postępowania, w których użyto jednego lub dwóch kryteriów.

### Opis techniczno-prawny

#### TED2004

IV.2.1. „Kryteria udzielenia zamówienia"/”Award criteria” – zaznaczona opcja „najniższa cena”/”lowest price”

#### TED2014

II.2.5. „kryteria udzielenia zamówienia"/”award criteria” – zaznaczona opcja „cena”/”price” oraz „waga”/”weighting” – wpisana wartość 100

#### BZP2013

IV.2.1. „Kryteria oceny ofert" - zaznaczona opcja „najniższa cena”

#### BZP2016

IV.2.2. „kryteria oceny ofert" – wpisane tylko jedno kryterium „cena”; w sekcji „znaczenie” – wpisane „100”

### Umocowanie prawne

Stosowanie ceny jako jedynego kryterium oceny ofert nie musi stanowić naruszenia prawa. Przepisy dopuszczają taką możliwość, o ile spełnione są wymogi określone w art. 91 ust 2a PZP.
