## Pominięcie wskazania podstaw do wykluczenia

**Nazwa angielska zaadaptowanego wskaźnika**: Omission of the definition of grounds of exclusion

**Nazwa angielska oryginalnego wskaźnika**: Omission of the definition of cumpulsory grounds of exclusion (2.2.1.11)

**One-liner: **Zamawiający zrezygnował z wprowadzenia niektórych podstaw do wykluczenia odnoszących się do uczciwości i rzetelności wykonawcy

### Opis rozszerzony

Jedną z istotniejszych zmian wprowadzonych przez Dyrektywy z 2014 r. (i przepisy krajowe implementujące te dyrektywy) jest znaczące rozbudowanie tzw. fakultatywnych podstaw do wykluczenia. Obok podstaw obligatoryjnych, które obowiązują z mocy prawa w każdym postępowaniu (taką podstawą jest np. prawomocne skazanie wykonawcy za łapownictwo), w ustawie pojawiły się podstawy (art 25 ust 5 PZP), które mogą być przesłanką do wykluczenia w danym postępowaniu o ile zamawiający „wpisał" je do ogłoszenia o zamówieniu i specyfikacji istotnych warunków zamówienia. Wśród fakultatywnych podstaw do wykluczenia wymienić można np. otwarcie likwidacji lub ogłoszenie upadłości wykonawcy, czy też prawomocne skazanie wykonawcy za wykroczenie przeciwko prawom pracownika lub przeciwko środowisku. Decyzja o zastosowaniu danej podstawy do wykluczenia w postępowaniu przetargowym jest wiążąca zarówno dla wykonawców jak i zamawiającego. Oznacza to, iż zamawiający będzie zobowiązany wykluczyć z postępowania nie tylko wykonawcę, który został skazany za łapownictwo, ale także wykonawcę skazanego za naruszenie praw pracowniczych (o ile wprowadził tę przesłankę fakultatywną do ogłoszenia i specyfikacji).

Fakultatywny charakter niektórych podstaw do wykluczenia mógłby sugerować, że odnoszą się one do spraw błahych. Tymczasem część z nich dotyczy uczciwości i rzetelności wykonawcy (w szczególności określone w art. 24 ust 5 pkt 2, 3 i 4). Ich pominięcie może prowadzić do sytuacji, w której w postępowaniu wystąpi podmiot:

* który pozostaje w ścisłych relacjach z członkami komisji przetargowej lub z osobami z kierownictwa zamawiającego (art. 24 ust. 5 pkt 3 PZP)

* którego działania rodzą wątpliwości co do jego uczciwości (art. 24 ust 5 pkt 2 PZP)

* który wcześniej nie wykonał (w ogóle bądź należycie) zamówienia przez co rozwiązano z nim umowę lub co doprowadziło do zasądzenia od niego odszkodowania (art. 24 ust. 5 pkt 4).

Przepisy obowiązujące od 28 lipca 2016 r. nie nakazują zamawiającym stosowania tych podstaw do wykluczania (na tym polega ich fakultatywny charakter), jednak ich pominięcie może świadczyć o tolerancji zamawiającego dla nieuczciwych i nierzetelnych wykonawców. Tolerancja ta może wynikać m.in. z zachowań lub zamiarów korupcyjnych. Pominięcie co najmniej jednej z tych podstaw zostanie więc oznaczone czerwoną flagą.

### Opis techniczno-prawny

Adaptacja tego wskaźnika wymagała jego dość znacznej modyfikacji. Polskie prawo zamówień publicznych formułuje dwie kategorie warunków udziału w postępowaniu: warunki pozytywne (art 22 PZP) oraz warunki negatywne (tzw. podstawy do wykluczenia - art 24 PZP). Dotychczas stosowane ogłoszenia (zarówno TED jak i BZP) nie przewidywały obowiązku wskazywania podstaw do wykluczenia. Było to (i jest nadal) logiczne, gdyż katalog tych podstaw został określony przez przepisy krajowe i w tym zakresie ogłoszenie nie zawierałoby żadnych nowych informacji (w stosunku do ustawy). Wiele więc wskazuje na to, że twórcy wskaźnika 2.2.1.11 (Omission of the definition of compulsory grounds of exclusion) mieli na myśli warunki pozytywne. Przeniesienie tak rozumianego wskaźnika na grunt polski nie jest najlepszym rozwiązaniem. Praktyka pokazuje, że w prostych postępowaniach zamawiający nie wprowadzają warunków pozytywnych słusznie – moim zdaniem – uznając, że to niepotrzebnie skomplikuje postępowanie. Poza tym jeden z tych warunków - warunek posiadania uprawnień - wystąpi tylko w nielicznych postępowaniach, w których wykonanie zamówienia wiąże się z działalnością reglamentowaną (np. zakup paliwa, usługi ochrony, usługi bankowe czy ubezpieczeniowe). Last but not least, wskaźnik w pierwotnej wersji pokrywa się ze wskaźnikami 2.2.1.12 i  2.2.1.16, które zostaną zaadaptowane do naszego systemu.

Proponuję więc wykorzystać ten wskaźnik i przenieść go na grunt nowej (od 28.07.2016 r.) konstrukcji fakultatywnych podstaw do wykluczenia. Z tego też względu w nazwie wskaźnika nie wprowadziłem słowa „obowiązkowy", który pojawia się w wersji angielskiej.

#### TED2004

brak

#### TED2014

brak

#### BZP2013

**Stosowanie wskaźnika do BZP2013**: niemożliwe - brak niezbędnych danych w formularzach BZP2013

#### BZP2016

III.2.2. – nie zaznaczenie któregokolwiek z punktów 2,3 lub 4 art. 24 ust 5
