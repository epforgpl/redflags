## Zastosowanie procedury przyspieszonej 

**Nazwa angielska zaadaptowanego wskaźnika**: The use of accelerated procedure

**Nazwa angielska oryginalnego wskaźnika**: The use of accelerated procedure (2.2.1.23)

**One-liner:** Zamawiający skrócił terminy składania ofert lub wniosków o dopuszczenie do udziału w postępowaniu

### Opis rozszerzony 

Jedną z konstrukcji prawnych służących zapewnieniu równego dostępu do zamówienia jest ustawowy minimalny termin składania ofert (lub wniosków o dopuszczenie do udziału w postępowaniu w procedurach dwuetapowych). Przykładowo w przetargu nieograniczonym na dostawę o wartości nieprzekraczającej progów unijnych (najczęstszy tryb postępowania prowadzonego w Polsce) minimalny termin składania ofert nie może być krótszy niż 7 dni od dnia zamieszczenia ogłoszenia o zamówieniu w Biuletynie Zamówień Publicznych.

W postępowaniach o wartości równej lub wyższej niż tzw. progi unijne te terminy są znacznie dłuższe – podstawowy termin składania ofert w przetargu nieograniczonym nie może być krótszy niż 35 dni od dnia przekazania ogłoszenia o zamówieniu Urzędowi Publikacji UE. Celem takiego rozwiązania jest ułatwienie wykonawcom zagranicznym dostępu do postępowania. Poza tym w postępowaniach o wysokiej wartości przygotowanie oferty wymaga zwykle więcej czasu (chodzi m.in. o konieczność skompletowania większej liczby dokumentów), więc dłuższy termin składania ofert lub wniosków służy również podmiotom krajowym.

Mimo to Prawo zamówień publicznych (np. art. 43 ust 2b PZP) pozwala zamawiającym na skrócenie tego terminu do 15 dni. Taką decyzję zamawiający powinien jednak uzasadnić wykazując, ze zachodzi pilna potrzeba udzielenia zamówienia (brak uzasadnienia będzie oznaczany dodatkową flagą).

Skrócenie terminu składania ofert lub wniosków może ograniczyć liczbę wykonawców, którym uda się przygotować oferty lub wnioski w terminie – jest to więc działanie, które negatywnie wpływa na konkurencyjność postępowania. Czerwona flaga sygnalizuje ryzyko, iż do skrócenia terminu doszło na skutek zachowań korupcyjnych.

### Opis techniczno-prawny

#### TED2004

IV.1.1. „rodzaj procedury" / „type of procedure”

- zaznaczona opcja „ograniczona przyspieszona" / „accelerated restricted”
- zaznaczona opcja „negocjacyjna przyspieszona" / „accelerated negotiated”

#### TED2014

IV.1.1. „Rodzaj procedury"/ „Type of procedure” – zaznaczona opcja „Procedura przyspieszona” / „Accelerated procedure”

#### BZP2013

Brak stosownych informacji – postępowania krajowe nie przewidują możliwości zastosowania unijnej procedury przyspieszonej.

#### BZP2016

IV.6.2. „skrócenie terminu składania wniosków…" – zaznaczona opcja „tak”

UWAGA! Postępowania krajowe (BZP) „nie znają" procedury przyspieszonej - PZP nie przewiduje możliwości skrócenia terminów w postępowaniach krajowych. Wzór ogłoszenia uwzględnia jednak takie informacje, co w praktyce będzie dotyczyło jedynie postępowań unijnych, które dodatkowo zostały ogłoszone w BZP.

### Umocowanie prawne

Samo skrócenie terminu składania ofert lub wniosków nie stanowi *per se* naruszenia prawa. Będzie nim dopiero skrócenie nieuzasadnione.

